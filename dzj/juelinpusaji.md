# 觉林菩萨偈
  华严第四会 夜摩天宫 无量菩萨来集 说偈赞佛
  
  尔时觉林菩萨 承佛威力 遍观十方 而说颂言
  
  譬如工画师 分布诸彩色 虚妄取异相 大种无差别
  
  大种中无色 色中无大种 亦不离大种 而有色可得
  
  心中无彩画 彩画中无心 然不离于心 有彩画可得
  
  彼心恒不住 无量难思议 示现一切色 各各不相知
  
  譬如工画师 不能知自心 而由心故画 诸法性如是
  
  心如工画师 能画诸世间 五蕴悉从生 无法而不造
  
  如心佛亦尔 如佛众生然 应知佛与心 体性皆无尽
  
  若人知心行 普造诸世间 是人则见佛 了佛真实性
  
  心不住于身 身亦不住心 而能作佛事 自在未曾有
  
  若人欲了知 三世一切佛 应观法界性 一切唯心造
