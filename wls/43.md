# 非是小乘第四十三
佛告慈氏：汝观彼诸菩萨摩诃萨，善获利益。若有善男子，善女人，得闻阿弥陀佛名号，能生一念喜爱之心，归依瞻礼，如说修行，当知此人为得大利。当获如上所说功德。心无下劣，亦不贡高。成就善根，悉皆增上。当知此人非是小乘。于我法中，得名第一弟子。是故告汝天人世间、阿修罗等，应当爱乐修习，生希有心。于此经中生导师想。欲令无量众生，速疾安住得不退转，及欲见彼广大庄严、摄受殊胜佛刹，圆满功德者，当起精进，听此法门。为求法故，不生退屈谄伪之心。设入大火，不应疑悔。何以故？彼无量亿诸菩萨等，皆悉求此微妙法门，尊重听闻，不生违背。多有菩萨，欲闻此经而不能得，是故汝等应求此法。
